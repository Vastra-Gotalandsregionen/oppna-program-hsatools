#summary Riktlinjer för utvärdering av den tekniska tillgängligheten hos gränssnittskod som används för webblösningar inom Västra Götalandsregionen.

=Utvärdering av teknisk tillgänglighet=

==Sammanfattning==
_Detta dokument innehåller riktlinjer för utvärdering av den tekniska tillgängligheten hos gränssnittskod som används för webblösningar inom Västra Götalandsregionen._

_Med tillgänglighet avses i detta sammanhang att gränssnittskoden ska fungera för alla, oavsett om man har något funktionshinder och oavsett vilken webbläsare eller vilket operativsystem man använder._

_Dokumentets målgrupp består i första hand av beställare som vill kvalitetskontrollera leveranser samt utvecklare och systemadministratörer som vill kontrollera att det de levererar håller önskad kvalitet. Relativt goda kunskaper om webbutveckling, särskilt gränssnittsprogrammering, förutsätts._

==Inledning==
Ett mycket viktigt led i kvalitetssäkringen av all gränssnittsrelaterad kod som används för webblösningar inom Västra Götalandsregionen är att säkerställa att den är korrekt skriven, det vill säga följer de specifikationer som finns och är skriven enligt god programmeringssed.

En del i detta är att säkerställa att alla webblösningar är tillgängligt konstruerade och därmed fungerar med alternativa webbläsare och hjälpmedel för funktionshindrade. Exempel på alternativa webbläsare är sådana som används i mobiltelefoner, i handdatorer, eller på persondatorer som använder mindre vanliga operativsystem. Hjälpmedel för funktionshindrade kan vara skärmläsarprogram eller brailleterminaler, men även funktioner som textförstoring och tangentbordsnavigering, som tillhandahålls av de allra flesta webbläsare, måste gå att använda.

I detta dokument beskrivs hur kontroll av teknisk tillgänglighet går till. Kontrollen berör endast i begränsad omfattning hur tillgängligt skrivet eller presenterat själva innehållet är. Det är i huvudsak en fråga för interaktionsdesigners, grafiska formgivare och redaktörer.

==Begränsningar med automatisk kontroll av tillgänglighet==
Det är mycket viktigt att vara medveten om att det inte går att göra någon fullständig kontroll av tillgänglighet med hjälp av automatiserade verktyg. Anledningen är att tillgänglighet handlar om hur användbart ett dokument eller en webbplats är för människor. I dagsläget (och inom överskådlig framtid) är det inte möjligt att på ett tillfredsställande sätt utföra sådana kontroller utan medverkan av mänsklig expertis.

Dock finns tjänster som kan fungera som stöd vid utvärderingen. Vissa kontrollpunkter kan också verifieras på ett pålitligt sätt med hjälp av automatiserade verktyg.

==Onlinetjänster för utvärdering av tillgänglighet==
Förutom de tjänster som beskrivs i kravdokumenten för validering av uppmärkningskod och stilmallar finns ett antal onlinetjänster som kan användas som ett stöd vid utvärderingen av ett dokuments tekniska tillgänglighet. 

  * HiSoftware Cynthia Says [1]
  * Watchfire WebXACT [2]
  * TAW [3]
  * NetRelations Inspector

Att använda dessa verktyg kräver inga avancerade förkunskaper, men för att utvärdera resultaten på ett korrekt sätt krävs expertkunskaper inom tillgänglighet.

==Tillägg till webbläsare==
Vissa verktyg finns också som tillägg till webbläsare.

===Web Developer Extension (Firefox)==
För Firefox [4] finns tillägget Web Developer Extension [5] som har många funktioner som underlättar utvärdering av tillgänglighet.

===Internet Explorer Developer Toolbar===
För Internet Explorer för Windows finns Internet Explorer Developer Toolbar [6], som även den har ett antal funktioner som underlättar vid utvärdering av teknisk tillgänglighet.

===Web Accessibility Toolbar (Internet Explorer, Opera)===
För Internet Explorer för Windows finns tillägget Web Accessibility Toolbar [7] som har liknande funktionalitet som Web Developer Extension. En version av tillägget finns även för Opera, och den fungerar på alla plattformar: Web Accessibility Toolbar [For Opera] [7].

==Granskningsförfarande==
Här följer en steg-för-steg-beskrivning av hur kontrollen av teknisk tillgänglighet ska utföras. Granskningen omfattar såväl manuella som automatiska kontroller. Notera att detta inte på något sätt är en uttömmande granskning. Tillgänglighetsproblem kan finnas även om inga problem noteras, men de problem som orsakar störst olägenhet bör fångas upp.

  # Validera uppmärkningskod med hjälp av W3C:s tjänst för validering av uppmärkningskod, en gratistjänst som finns på http://validator.w3.org/ [9].
  # Validera stilmallskod med hjälp av W3C:s tjänst för validering av stilmallskod, en gratistjänst som finns på http://jigsaw.w3.org/css-validator/ [10].
  # Kontrollera att inga ramar (frame- eller iframe-element) används. Detta kan man antingen göra genom att kontrollera koden manuellt, eller genom att använda ett verktyg som Web Accessibility Toolbar för att synliggöra eventuella ramar: ”Structure/Show Frames”.
  # Kontrollera hur alternativtext för bilder används. För dekorativa bilder ska alt-attributet innehålla en tom sträng (alt=""). Om bilden innehåller text ska alt-attributet innehålla motsvarande text. Om bilden är länkad ska alt-attributet beskriva vart länken leder. Web Developer Toolbar erbjuder ett enkelt sätt att kontrollera detta: ”Images/Replace Images With Alt Attributes”.
  # Kontrollera att inga tabeller används för layout. HTML-tabeller ska endast användas för att presentera information i tabellformat. Det enklaste sättet att kontrollera om layouttabeller används är att använda Web Developer Extension och välja ”Outline/Outline Table Cells”. Om områden som inte är datatabeller blir inramade använder webbplatsen eller funktionen tabeller för layout.
  # Datatabeller ska vara korrekt kodade. För att data presenterat med HTML-tabeller ska bli tillgängligt krävs att tabellerna är kodade på rätt sätt och använder de tillgänglighetsrelaterade element och attribut som finns i HTML.
  # Stäng av JavaScript och kontrollera att webbplatsen eller funktionen fortfarande går att använda. Detta görs enklast genom att använda Web Developer Extension och välja ”Disable/Disable JavaScript”.
  # Öka textstorleken i webbläsaren. Dels ska textstorleken faktiskt gå att ändra (gäller Internet Explorer för Windows), dels ska inget innehåll försvinna eller bli oläsligt när textstorleken har ökats inom rimliga gränser. Webblösningen bör klara att textstorleken fördubblas.
  # Kontrollera att rubriker används och används på rätt sätt. Detta görs enklast genom att använda Web Developer Extension och välja ”Information/View Document Outline”.
  # Stäng av CSS och kontrollera att webbplatsen eller funktionen fortfarande går att använda. Detta görs enklast genom att använda Web Developer Extension och välja ”CSS/Disable Styles/All Styles”.
  # Kontrollera färgkontraster för text. Med hjälp av Colour Contrast Analyser Firefox Extension [11] kan man snabbt få en överblick av om det finns läsbarhetsproblem orsakade av otillräcklig skillnad i kontrast, ljusstyrka eller färg mellan text och bakgrund. Tillägget kontrollerar tre olika värden (Luminosity Contrast Ratio, Difference in Brightness och Difference in Colour). För godkänt resultat får inte mer än en av dessa understiga tröskelvärdet (anges med "fail" i rapporten som skapas av tillägget).
  # Lägg undan musen och kontrollera att det går att navigera på webblösningen samt använda den eller de funktioner som tillhandahålls enbart med hjälp av tangentbordet. 
  # Formulär ska vara uppbyggda på rätt sätt. Till exempel ska alla inmatningsfält ha en förklarande fältetikett, och den ska vara explicit ihopkopplad med fältet. ”Forms/View Form Information” i Web Developer Extension underlättar vid denna kontroll. I tabellen ”Elements” listas de inmatningsfält som finns i respektive formulär, och i kolumnen ”Label” visas respektive fälts etikett.

==Tolkning av resultaten==
För godkänt resultat krävs att inga fel eller problem identifieras vid granskningen. Expertkunskap inom tillgänglighet krävs för att kunna tolka resultaten av vissa granskningspunkter. 

==Åtgärdande av fel==
Tillgänglighetsproblem beror oftast antingen på felaktigheter i de sidmallar som webblösningen använder eller på att innehåll har matats in på ett felaktigt sätt. Det kan därför vara systemförvaltaren, redaktören, eller en kombination av dessa som är ansvariga för att korrigera upptäckta problem.

==Referenser==
  # Cynthia Says: http://www.cynthiasays.com/
  # WebXACT: http://webxact.watchfire.com/
  # TAW: http://www.tawdis.net/taw3/cms/en
  # Firefox: http://www.mozilla.com/firefox/
  # Web Developer Extension: http://chrispederick.com/work/webdeveloper/
  # Internet Explorer Developer Toolbar: http://www.microsoft.com/downloads/details.aspx?FamilyID=e59c3964-672d-4511-bb3e-2d5e1db91038&displaylang=en
  # Web Accessibility Toolbar: http://www.nils.org.au/info.aspx?page=614
  # Web Accessibility Toolbar [For Opera]: http://www.paciellogroup.com/resources/wat-about.html
  # W3C Markup Validation Service: http://validator.w3.org/
  # W3C CSS Validation Service: http://jigsaw.w3.org/css-validator/
  # Colour Contrast Analyser Firefox Extension: http://juicystudio.com/article/colour-contrast-analyser-firefox-extension.php
