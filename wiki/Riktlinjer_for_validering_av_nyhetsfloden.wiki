#summary Riktlinjer för validering av uppmärkningskod (XML) för nyhetsflöden som publiceras på webblösningar inom Västra Götalandsregionen.

=Validering av nyhetsflöden=

==Sammanfattning==
_Detta dokument innehåller riktlinjer för validering av uppmärkningskod (XML) för nyhetsflöden som publiceras på webblösningar inom Västra Götalandsregionen._

_Dokumentets målgrupp består i första hand av beställare som vill kvalitetskontrollera leveranser samt utvecklare och systemadministratörer som vill kontrollera att det de levererar håller önskad kvalitet. Relativt goda kunskaper om webbutveckling, särskilt gränssnittsprogrammering, förutsätts._

==Inledning==
Ett mycket viktigt led i kvalitetssäkringen av all gränssnittsrelaterad kod som används för webblösningar inom Västra Götalandsregionen är att säkerställa att den är korrekt skriven, det vill säga följer de specifikationer som finns och är skriven enligt god programmeringssed. För nyhetsflöden rekommenderas formatet RSS 2.0 [1], men även RSS 1.0 [2] kan användas.

För att göra det lättare för användare att prenumerera på nyhetsflöden bör länkar till sådana finnas i varje HTML-dokuments head-element och följa syntaxen för RSS Autodiscovery [3].

==W3C:s tjänst för validering av nyhetsflöden==
Nyhetsflöden valideras med hjälp av W3C:s tjänst för validering av RSS och Atom (hädanefter kallad flödesvalideraren), en gratistjänst som finns på http://validator.w3.org/feed/ [4].

I flödesvaliderarens webbaserade gränssnitt kan man ange vilken kod som ska valideras genom att:

  * ange en URL
  * klistra in kod i ett textfält

Flödesvalideraren hanterar formaten RSS 0.90, 0.91, 0.92, 0.93, 0.94, 1.0 och 2.0 samt Atom.

==Tolkning av resultaten==
För godkänt resultat krävs att inga valideringsfel rapporteras.

Om fel rapporteras, se avsnittet ”Åtgärdande av fel”. Även varningar bör åtgärdas.

==Åtgärdande av fel==
Om flödesvalideraren hittar problem i koden som valideras listas de på resultatsidan som fel och/eller varningar. För varje fel visas vilken rad det finns på samt möjliga orsaker till felet. Eftersom vissa typer av fel leder till följdfel är det mest effektiva tillvägagångssättet vid åtgärdande av valideringsfel att börja med det första rapporterade felet och därefter validera igen. Proceduren upprepas tills inga fel återstår.

==Referenser==
  # RSS 2.0: http://blogs.law.harvard.edu/tech/rss
  # RSS 1.0: http://web.resource.org/rss/1.0/spec
  # RSS Autodiscovery: http://www.rssboard.org/rss-autodiscovery
  # W3C Feed Validation Service: http://validator.w3.org/feed/